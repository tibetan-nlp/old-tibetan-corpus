ནུབ་རེ་མལ་རེ་འཕོའ་འོ༎ ཁྱོ་ཡང་ངལ་ལ་མཚར་གྱི་ཡི་དགས་ཤིག་བབ་ཀྱིས༎ གསང་ཐུབ་པར་གྱི་ཤིག་ཆེས་། འུང་ནས་ཇི་ཞིག་བྱེད་བྱེད་ནས༎ ཁྱོ་མོ་དང་གཉིག་ཀ་། འུང་ནས་ཁྱོ་མོ་ན་རེ༎ ཁྱོད་ལྟོ་བོ་ཆེ་ལ། ཡི་དགས་མ་བབ་ཀྱི༎ ལྟོ་སྦྱོར་དུ་ངེས་སོ་ཞེས་བྱས་སོ། འུང་ནས་དེ་འི་ནུབ་མོ་ནས་མོད་ལ་ངོ་བྱས་སྟེ། མཛའ་ནས། ནུབ་གཉིས་སུམ་ལྷན་ཆིག་ཉལ་བ་ལྟར་བྱས་སྟེ༎ ཁྱོ་མོ་འི་ལྕེ་སོས་བཏབ་སྟེ༎ དམུར་དམུར་ཏེ་བཅད་ནས༎ ཁྱོ་མོ་ཡང་ཤི་འོ༎ འུང་གི་འོག་དུ་ཟིང་པོ་རྗེ་ལ་མ་དྲངས་པར༎ གྱིམ་ཏང་རྨང་བུ་ནད་ཀྱིས་བཏབ་སྟེ་རབས་ཆད་དེ་ཤི་འོ༎ ༆༎ ། བཙན་པོ་སློན་མཚན་དང། སློན་ཀོལ་མཆེད་གཉིས་ཀྱིས༎ མྱང་ཙེ་སྐུ་དང། དབས་དབྱི་ཚབ་དང། དབས་མེས། སྣང་དང། དབས་པུ་ཚབ་དང། མནོན་འདྲོན་པོ་དང། ཚེས་པོང་ནག་སེང་དྲུག ༎ བྲོ་སྩལ་པ་འི་ཚིག་ནི༎ དེང་ཕན་ཆད། ཟིང་པོ་རྗེ་རྒྱབ་དུ་མི་དོར་རེ། སྤུ་རྒྱལ་པང་དུ་མི་ལེན་རེ༎ བཙན་པོ་སྤུ་རྒྱལ་ལ་གློ་བ་འདྲིང་རེ༎ མཐང་གྲང་རེ། མན་ངག་ཐུབ་པར་མི་འཚལ་རེ། ཕྱི་མ་ནང་འཚལ་རེ། སོམ་ཉི་བགྱིད་རེ༎ བརྟུལ་ཕོད་པར་མི་འཚལ་རེ༎ སྲོག་སྤོངས་འཚལ་རེ༎ བཙན་པོ་སློན་བཙན་གྱིས༎ བཀའ་ཇི་སྩལད་པ་བཞིན་མི་ཉན་རེ། གཞན་སུས་བསླུས་ཀྱང་ཉན་རེ་བར་བྲོ་སྩོལ་ཏོ༎ མྱང་ཙེང་ཅུང་དང། མྱང་མུ་གསེང་དང། ཚེས་པོང་ན་གུ་དང། དབས་མེས་སྣང། དབས་པུ་ཚབ་རྣམས་བྲོ་ལ་༎ དེ་ནས་དགུང་ཐུས་བགོས་སྟེ། སླར་མཆིས་སོ༎ གཅུང་སློན་ཀོལ་དང། ཡུམ་སྟོང་ཙུན་གཉིས་ནི། སླད་ན་ཡུལ་འཚོའ༎ ཞིང་བཞུགས་སོ༎ བཙན་པོ་ཁྲི་སློན་བཙན་གྱིས། ཞབས་ཀྱིས་བཙུགས་ཏེ། དམག་ཁྲི་དང་ཆས་ཏེ་དྲངས་སོ༎ མྱང་ཙེང་སྐུ༎ དང། མནོན་འདྲོན་པོ་གཉིས་ནི༎ སྟག་པ་ཤ་རུ་ལ་ཚུན་ཆད། བྱ་གཅོད་ཆིང་ཉན་རྣར་༎ དབས་དབྱི་ཚབ་དང༎ ཚེས་པོང་ནག་སེང་གཉིས་ནི། བཙན་པོ་འི་སྤྱན་འདྲེན་ནོ༎ ཆུ་བོ་ནི་རབ་དུ་བཏོད་དོ། དྲ་ལ་ནི་དབྱེ་རུ་བཏིང་ངོ། མཁར་ཡུ་སྣ་ནི་ཕབ་བོ༎ དགུ་གྲི་ཟིང་པོ་རྗེ་ནི་བརླག་གོ༎ མང་པོ་རྗེ་སུམ་བུ་ནི་དྲུ་གུ་ཡུལ་དུ་བྲོས་སོ། 