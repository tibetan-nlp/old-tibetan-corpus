༆། ༔ ། དྲི་གུམ་བཙན་པོ་སྐུ་ཆུང་བ་འི་ཚེ་མཚན་ཇིར་གདགས་ཤེས༎ མ་མ་གྲོ་ཞ་མ་སྐྱི་བརླིང་མ་ལ་དྲིས་ན། མ་མ་འི་མཆིད་ནས། སྐྱི་བྲག་མར་བ་ནི་རྙིལ་ཏམ་མ་རྙིལ། དང་མ་འབྲི་སྤངས་ནི་མེས་ཚིག་གམ་མ་ཚིག ། མཚོ་དམ་ལེ་དབལ་མཚོ་ནི་སྐམས་སམ་མ་སྐམས་ཤེས་མཆི། བྲག་མ་རྙིལ། མཚོ་ཡང་མ་སྐམས་སྤང་ཡང་མེས་མ་ཚིག་ཅེས་། མ་མ་གྲོ་ཞ་མ། རྒས་ནས་རྣ་ལོག་པར་ཐོས་སྟེ། བྲག་ཀྱང་རྙིལ། སྤང་ཡང་མེས་ཚིག ། མཚོ་ཡང་སྐམས་ཤེས་ཐོས་ནས༎ འོན་ཏང་ཆུ་དགུམ་སྲི་དགུམ་གྱིས། དྲི་གུམ་བཙན་པོར་མཚན་ཐོག་ཤིག་ཆེས་མཆི་ནས༎ དྲི་གུམ་བཙན་པོར་མཚན་བཏགས་ནས། མཚན་བཏགས་ནོངས་ཏེ། ཐུགས་སུ་ཡང་ཞུགས། ལྡེ་སྲས་མི་འི་མི་ཚུལ་ཏེ། མངོན་བར་དགུང་དུ་གཤེགས་པ་ལ་སོགས་པ་འཕྲུལ་དང་བྱིན་ཆེད་པོ་མངའ་བས། དྲོད་དང་དྲེགས་མ་ཐུབ་སྟེ༎ བཙན་འདྲན་བདའ་ནས། ཡབ་འབངས་ཕ་དགུའ་དང། ཡུམ་འབངས་ཚན་གསུམ་ལ་དགྲ་རུ་རྒལ་གཡག་དུ་དྲུང་ཕོད་དམ་ཞེས་བཀའ་སྩལ་ན། སོ་སོ་ནས་ཀུན་གྱིས་མི་ཕོད་ཆེས་གསོལ་ཏོ། ལོ་ངམ་རྟ་རྫིས་ཀྱང་མི་ཕོད་ཅེས་གསོལ་པ་ལས་མ་གནང་སྟེ༎ འུང་ནས་ལོ་ངམ་གྱིས་གསོལ་པ། དེ་ལྟར་མི་གནང་ན། ལྷ་འི་དཀོར་མདུང་རང་འདེབས་དང། རལ་གྱི་རང་གཅོད་དང། ཁྲབ་རང་གྱོན་དང། ཕུབ་རང་བཟུར་ལ་སོགས་པ། འཕྲུལ་གྱི་དཀོར་ཆེད་པོ་མངའ་བ་འི་རྣམས་བདག་ལ་སྩལ་ན་ཕོད་ཅེས་གསོལ་ཏོ། དེ་ནས་ལྷ་འི་དཀོར་ཐམ་ཤད་སྩལ་ཏོ། འུང་ནས་ལོ་ངམ་རྟ་རྫི་ཡང། མཁར་མྱང་རོ་ཤམ་པོར་སྔར་མཆིས་སོ། བཙན་པོ་ཡང་མྱང་རོ་ཤམ་པོར། གཤེགས་ནས། མྱང་རོ་ཐལ་བ་ཚལ་དུ་གཡུལ་བྲེས་ནས། འུང་ནས་རྟ་རྫི་འི་མཆིད་ནས། དབུའ་འབྲེང་ཟང་ཡག་ཀྱང་གཅད་དུ་གསོལ། དབུའ་སྐས་སྟེན་དགུའ་ཡང་ཁ་ཐུར་དུ་བསྟན་དུ་གསོལ་ནས། དེ་རྣམ་གཉིས་ཀྱང་དེ་བཞིན་གནང་ངོ༎འུང་ནས་ལོ་ངམ་གྱིས་གླང་པོ་བརྒྱའ་ལ། གསེར་གྱི་མདུང་རྩེ་ཉིས་བརྒྱའ་རྭལ་བཏགས་ཏེ། རྒྱབ་དུ་ཐལ་བ་བཀལ་ནས། གླང་ནང་འཐབ་སྟེ། ཐལ་བ་གཏོར་ནས། དེ་འི་ནང་དུ་ལོ་ངམ་གྱིས་བརྒལ་ཏོ། བཙན་པོ་དྲི་གུམ་ལྡེ་བླ་གུང་རྒྱལ་གྱིས་གནམ་དུ་དྲངས་ན། ལོ་ངམ་གྱིས་མཆན་ནས་སྤྲེ་འུ་པྱུང་བས། ལྡེ་བླ་གུང་རྒྱལ་ནི་ཏི་ཙེ་གངས་རུམ་དུ་འཕངས་ཏེ་གཤེགས་སོ༎ 