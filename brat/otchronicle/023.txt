སྲོང་བརྩན་སྒམ་པོ་ཞེས་མཚན་གསོལ་ཏོ༎ ༆། ༔ ། མགར་གློ་བ་རིངས་པའི་ཚེ༎ བཙན་པོ་འདུས་སྲོང་གིས་མགུར་བླངས་པ༎ ཀྱེ་གནའི་ནི་ཐོག་མ་རུ། གཞེ་འི་ནི་དང་པོ་ལ། དགུང་སྔོ་ནི་མ་འོག་གི། དོག་མོན་ནི་ཡ་སྟེངས་ན༎ གཙུག་བཙུགས་ནི་བཙུགས་ལེགས་ཏེ། མཐོས་ཏེ་ནི་དགུང་མི་རྡིབ༎ དོག་མོན་ནི་སྡིང་མི་ཉམས། དགུང་ལ་ནི་གཉི་ཤར་བ། དྲོ་དྲོ་ནི་ས་ལ་དྲོ༎ སྒྲོ་བཏགས་ནི་བཏགས་ལེགས་སྟེ། བཙའ་ན་ནི་དཔལ་ཡང་དཔལ་འཕངས་ན་ནི་ཤ་ཡང་ཁུམས། ཤ་ཁུམས་ནི་མི་ཡང་གསོས༎ གྱེ་དི་རིང་ནི་སང་ལྟ་ན༎ དོག་སྲིན་ནི་སྦུར་བུ་འིས༎ བྱ་ལྟར་ནི་བཅོས་བཅོས་སྟེ། གནམ་དུ་ནི་འཕུར་འདོད་ཀྱང། འཕུར་དུ་ནི་འདབ་མ་མཆིས། འཕུར་དུ་ནི་འདབ་མཆིས་ཀྱང༎ དགུང་སྔོ་ནི་ཕང་མཐོས་སྟེ། སྤྲིན་ཀྱི་ནི་གོ་མི་འདའས༎ ཡ་རུ་ནི་དགུང་མ་སླེབས། མ་རུ་ནི་དོག་མ་སླེབས། མ་མཐོ་ནི་མ་དམའ་སྟེ༎ ཁྲ་འི་ནི་གཟན་དུ་གྱུརད༎ བྱ་པུ་ནི་ལུང་ཆུངས་ན༎ འབངས་ཤིག་ནི་རྗེ་རུ་རེ། མགར་བུ་ནི་རྗེ་རུ་རེ། སྦལ་པ་ནི་འཕུར་དུ་རེ༎ འབངས་ལས་ནི་རྗེ་རེ་བ། མཐིང་བྲང་ནི་གྱེན་དུ་འགྱུར། པ་བོང་ནི་རི་ལ་འདྲིལ། པྱ་མདའི་ནི་སྨྲ་འོར་གྱིས་གྱེན་དུ་ནི་འདྲིལ་འདྲིལ་ཡང༎ ཤམ་པོ་ནི་རྩེ་མོ་རུ་པྱིན་སྙམ་ནི་ལེང་མི་བགྱིད༎ ཤམས་པོ་ནི་གངས་དྲུང་དུ་སྣང་དང་ནི་ཞུགས་བལྟམ་ཡང། ཤམ་པོ་ནི་གངས་མི་ཞུ། ཡར་ཆབ་ནི་སྔོན་པོ་ལ་ཆུ་བཅད་ནི་ཡུར་དྲངས་ཀྱང། ཡར་ཆབ་ནི་གཞུང་མི་སྐམས༎ བོད་ཀྱི་ནི་སྤུ་རྒྱལ་དུ་སེམས་ཤིང་ནི་རེ་རེ་ཡང། སྤུ་རྒྱལ་ནི་གདུང་མི་འཆད༎ བྱ་པུ་ནི་ལུང་ཅུངས་ནས། གླང་ཞིག་ནི་རྗི་ལངས་ཀྱང༎ ཕོ་མ་འི་ནི་སྡིང་པོ་ཆེ། རྗི་ལངས་ནི་སྣར་མི་མནམ། རྗི་ལངས་ནི་སྣར་མནམ་ཡང། ཁུས་བཏབ་ནི་སྡིང་མི་གཡོའ༎ མོན་ཀ་འི་ནི་སྟག་ཆིག་པ། བྱ་ལྡིངས་ནི་མིག་མི་ལྟ། བསྲོགས་ཀྱང་ནི་སྤུ་མི་ལངས༎ ཙེང་ལྡེང་ནི་བྲ་གུ་དང། ཡར་ལྷ་ནི་ཤམ་པོ་གཉིས། གང་ཆེ་ནི་གང་ཆུང་བ༎ འགྲེང་བརྒྱའ་ནི་ཀུན་ཀྱང་འཚལ༎ སྐྱི་ཅུ་ནི་སྔོན་མོ་དང། ཡར་ཆབ་ནི་ཆུ་བོ་ཆེ། གར་རིང་ནི་གང་ཐུང་བ༎ 