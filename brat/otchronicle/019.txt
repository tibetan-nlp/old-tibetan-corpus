ཆབ་སྲིད་མཐའ་བཞིར་བསྐྱེད། ནང་གི་བདེ་བ་ནི་སྙོམས་པར་མཛད་དེ༎ བོད་འབངས་ཀྱི་ནང་ནས་ཞོ་ཤ་འབུལ་འབུལ་བ་རྣམས་ཀྱང། ཡང་དག་པར་གཡུང་དྲུང་གི་བཀའ་དྲིན་མ་བྱིན་བ་མེད་དོ༎ བཙན་པོ་འདི་ལས་ཆབ་སྲིད་ཆེ་བ། སྔོན་ཆད་གདུང་རབས་ཀྱིས་མཛད་པ་ལ་ནི་མ་བྱུང་ངོ༎ རྒྱལ་པོ་འདི་འི་རིང་ལ། འབྲོ་ཁྲི་གཟུའ་རམ་ཤགས་ཀྱིས། སྟོད་པྱོགས་སུ་དྲངས་ཏེ། ལི་འབངས་སུ་བཀུག་ནས་དཔྱའ་ཕབ་བོ༎ འུང་གི་འོག་དུ་མྱྭ་དཀར་པོ་འབངས་སུ་མངའ་བ་ལས། གློ་བ་རིངས་པ་འི་ཚེ། དམག་དཔོན་འབྲོ་རམ་ཤགས༎ བཀའ་སྩལ་ནས། བྲག་རྩེར་ནོལ་ཐབས་བཀྱེ་བ་འི་ཚེ༎ འཇང་མང་པོ་བཀུམ་ནས༎ སྤྱན་ཆེན་པོ་ཉིང་རིམ་དང། སྣ་ལ་གཏོགས་པ་དང། དམངས་ཡན་ཆད་སུམ་བརྒྱའ་རྩ་བཅུ་གཉིས་བཟུང་ནས། འཇང་རྗེ་གོལ་གྱིས་ཀྱང་ཕྱག་འཚལ་ཏེ། འབངས་རྣལ་མར་བཀུག་ནས། དཔྱའ་ཕབ་སྟེ་སྔ་མཁོ་བཞིན་དུ་བཀོད་དོ༎ ༆། ༔ ། རྒྱལ་འདི་འི་རིང་ལ༎ ཞང་ཞུང་ལྟེ་བུ༎ གཉེན་གྱི་ཡང་དོ༎ འཐབ་ཀྱི་ཡང་སྐལ་ཏེ༎ ཞང་ཞུང་བདག་དུ། ༎ བཙན་མོ་སད་མར་ཀར༎ ལིག་མི་རཧྱ་ལ་ཆབ་སྲིད་ལ་གཤེགས་སོ༎ སྔ་ན་ཤུད་ཀེ་ཟ་རྩལ་ཐིང་ཤགས་མཆིས་སྟེ༎ བཙན་མོ་དང་ནི་མི་བནལ་བར༎ ལིག་མི་རཧྱ་ལ་ཤུད་ཀེ་ཟ་རྩལ་ཏིང་ཤགས་གནང་སྟེ༎ བཙན་མོ་ཡང་ལིག་མི་རཧྱ་འི་སོ་ནམ་དང་བུ་སྲིད་མི་མཛད་ཆིང་ལོག ། ཤིག་ན་བཞུགས་པར༎ འདིར་དྲལ་གྱི་སྙན་དུ་གདའ་སྟེ༎ བཙན་མོ་དེ་ལྟར་ལོག་པ་བགྱིས་ན༎ ཆབ་སྲིད་ཀྱི་དཀྲུགས་མར་འགྱུར་བས་དེ་ལྟེ་བུ་མ་བགྱིད་པར༎ ལིག་མི་རཧྱ་འི་སོ་ནམ་དང་བུ་སྲིད་ཟུང་ཤིག་ཆེས༎ སྤུག་གྱིམ་བརྩན་རྨང་ཅུང་བཀའ་སྩལ་ཏེ༎ མཁར་ཁྱུང་ལུང་དུ་མཆིས་ན༎ བཙན་མོ་མི་བཞུགས་ཏེ༎ ཆབ་ཉ་ལ་རོལ་ཞིང༎ མཚོ་མ་པང་དུ་གཤེགས་ནས༎ རྨང་ཅུང་མ་པང་དུ་མཆིས་ཏེ༎ བཙན་མོ་ཞ་སྔར་ཕྱག་བགྱིས་ན༎ བཙན་མོ་ཞལ་ནས༎ བཙན་པོ་དྲལ་གྱི་ཞ་སྔ་ནས༎ ཐུགས་བདེ་འམ་མི་བདེ་ཞེས་བཀའ་སྩལ་ཏོ༎ ཐུགས་བདེ་ཞེས་གསོལ་ཏོ༎ རྨང་ཅུང་གློ་བ་བདེ་འམ་མི་བདེ་ཞེས་རྨས་ན། གློ་བ་བདེ་ཞེས་གསོལ་ཏོ༎ འུང་གི་རྗེས་ལ། བཙན་པོ་དྲལ་གྱིས་བཀའ་འདི་ཞེས་སྩལ་ཏོ་ཞེས་གསོལ་ཏོ༎ བཙན་མོ་ཞལ་ནས༎ རྨང་ཅུང། བཙན་པོ་དྲལ་གྱི་ཞལ་དང་འདྲའ་སྟེ། མགྲོན་ཀྱིས་ཕྱག་ལ་འཚོལ་ཆིག་ཆེས་ཕྱག་ལ་སྩལ་ནས༎ 