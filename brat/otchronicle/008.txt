ཁྱིམ་དུ་དོང་ངོ༎ ཙེང་སྐུ་གཅིག་པུ་ཕྱི་ན་ཚུར་སྨྲ་སྟེ། ཆབ་ཆབ་ནི་ཕ་རོལ་ན། ཡར་ཆབ་ནི་ཕ་རོལ་ན༎ མི་འི་ནི་མི་བུ་སྟེ། ལྷ་འི་ནི་སྲས་པོ་བཞུགས༎ རྗེ་བདེན་ནི་བཀོལ། དུ་དགའ། སྒ་བདེན་གྱིས་ནི་བསྟད་དུ་དགའ་ཞེས་སྙིང་ལ་སེམས་པ་ཁར་ཏོར་ཆེས་བྱུང་ནས༎ དབྱི་ཚབ་སྔུན་ན་འགྲོ་བ་འི་རྣ་བར་ལྷངས་ཤེས་ཐོས་སྟེ༎ དབྱི་ཚབ་ཀྱིས་ཚིག་དེ་ཏོག་ཅེས་བླངས་ནས༎ ཙེང་སྐུ་ཁྱོད་ཟེར་བ་ལས་བདེན་བ་མེད་དོ༎ ཁོ་བོ་ཡང་འདི་ལས་མ་རངས་པ་མེད་ཀྱིས༎ ཁྱོད་སེམས་པ་དང་མི་འདྲའ་རེ་ཞེས་མནའ་བོར་རོ༎ འུང་ནས། མྱང་དབས་གཉིས་ཟིང་པོ་རྗེ་ལས་འཁུས་ཏེ༎ བཙན་པོ་སྤུ་རྒྱལ་ལ་གློ་བ་ཉེ་བར་བྱས་ནས། མནའ་མཐོའ་ཡང་ཆེར་བཅད་དོ༎ འུང་གི་འོག་དུ་དབས་དབྱི་ཚབ་ཀྱིས༎ ཞང་པོ་མནོན་བཟང་ཏོ་རེ་སྲོན། བློ་ལ་བཏགས་ཏེ༎ མནའ་མཐོ་བཅད་པ་ལས༎ བཟང་ཏོ་རེ་ཤི་ནས༎ བུ་པང་སུམ་འདྲོན་པོ༎ ཟིང་པོ་རྗེ་འི་ནང་ཀོར་བྱེད་པ་བློ་ལ་བཏགས་ཏེ་མནའ་མཐོའ་བཅད་དོ༎ མྱང་སྨོན་ཏོ་རེས། ཚེས་པོང་ནག་སེང་བློ་ལ་བཏགས་ཏེ། མནའ་མཐོ་བཅད་དོ༎ འུང་ནས་མྱང་དབས་མནོན་དང་གསུཾ་གྱིས། ཚེས་པོང་ནག་སེང་ལས་པྲིན་ཀྱིས༎ སྤུ་རྒྱལ་སྟག་བུ་འི་སྙན་དུ་བོན་ནས༎ བཙན་པོ་འི་ཞལ་ནས། ང་འི་སྲིང་མོ་ཞིག་ཀྱང། ཟིང་པོ་རྗེ་འི་ག་ན་འདུག་མོད་ཀྱི༎ ཁྱེད་ཟེར་བ་བཞིན་བྱ་འོ་ཞེས་བཀའ་སྩལ་ནས༎ མྱང་དབས་མནོན་དང་གསུམ༎ བྲོ་ལེན་ཆིང་མཁར་པྱིང་བར་མཆིས་ནས༎ ཉིན་ཞིང་ནི་ཕག་ཚལ་གྱི་ཤིང་ཁུང་ན་༎ མཚན་ཞིང་ནི་པྱིང་བར་མཆི་སྟེ༎ དབུ་སྙུང་བྲོ་མནའ་གཅོད་པ་འི་ཚེ༎ ཡར་མི་འབངས་ཀྱིས་དཔྱད་པ༎ མི་བཟངས་ནི་རྟ་བཟངས་ཤིག ༎ ཉིན་ཞིང་ནི་ཕག་ཚལ་ན། མཚན་ཞིང་ནི་པྱིང་བར་མཆིའ། དགྲའ་འམ་ནི་ཟིན་ཅི་འུ་ཞེས་དཔྱད་དོ༎ འུང་གི་རྗེས་ལ། ཟིང་པོ་རྗེ་ལ་དྲ་མ་མ་དྲངས་པར། རྒྱལ་སྟག་བུ་དགུང་དུ་༎ གདོད་མ་རྒྱལ་སྟག་བུ་འི་སྙན་དུ་ནི། པྲིན་ཚེས་པོང་ནག་སེང་གིས། བགྱིས་སོ༎ དེ་ཚུན་ཆད་ནི་ཚེས་པོང་ནག་སེང་གི་བྲན༎ སྤུག་གྱིམ་ཏང་རྨང་བུས་བགྱིས་སོ༎ སྤུང་གྱིམ་ཏང་རྨང་བུ་བློ་ལ་བཏགས་ན། གཉིད་ལོག་པ་ན་བརྡོལ་གྱིས་དོགས་ནས༎ ཁྱོ་མོ་དང་མི་ཉལ་བར་རི་ལ་ཉལ་ཞིང། 