བཙན་མོས། མགུར་བླངས་པ༎ ཡུལ་གྱི་སྐལ་པོག་པ། ཁྱུང་ལུང་ནི་རྡུལ་མཁར་ཞིག ༎ མུ་སུ་ནི་གཞན་ན་རེ། ཕྱི་བལྟས་ནི་ངམ་དང་བྲག ༎ ནང་བལྟས་ནི་གསེར་དང་དབྱིག ། ནི་གཡར་སྔ་རུ་མཆིས་སུ་ནི་མ་ཐོ་འམ༎ སྐྱ་མོ་ནི་བསེང་བསེང་མོ༎ བྲན་གྱི་ནི་སྐལ་པོག་པ༎ གུ་གེ་ནི་རྐང་པྲན་ཞིག ། འཁོལ་དུ་ནི་མ་ཐོ་འམ༎ གུ་གེ་ནི་བདྲིས་ཤིང་སྡང༎ ཟས་ཀྱི་ནི་སྐལ་པོག་པ། ཉ་དང་ནི་གྲོ་མཆིས་ཏེ། འཚལ་དུ་ནི་མ་ཐོ་འཾ་ཉ་གྲོ་ནི་བཅའ་ཞིང་ཁའ༎ པྱུགས་ཀྱི་ནི་སྐལ་པོག་པ། ཤ་དང་ནི་རྐྱང་མཆིས་སྟེ༎ འཚོ་རུ་ནི་མ་ཐོ་འམ། ཤ་རྐྱང་ནི་བཙའ་ཞིང་རྒོད༎ ཀྱེ་བྱང་འབྲོག་ནི་ཡ་བི་ན༎ ཕོ་མ་འི་ནི་འབྲོང་གཅིག་པ༎ བྱང་འབྲོག་ནི་འབྲོང་དགུམ་ན༎ པུ་ནས་ནི་ཁུས་འདེབས་པ༎ ལྡོང་ཐོང་ནི་འཕན་གྱིས་ཐོབ༎ མདའ་ནས་ནི་གཡབ་འདོར་བ་སྐྱི་འི་ནི་ཤ་དང་སྤུག ༎ དབུས་ནས་ནི་དཔོར་འཕེན་བ༎ ཡར་ཀྱི་ནི་ལྷོ་དང་རྔེགས༎ པུ་ནས་ནི་ཁུས་བཏབ་ཆིང༎ མདའ་ནས་ནི་གཡབ་བོར་ནས༎ དེ་འི་ནི་བར་བར་དུ། ཕོ་མ་འི་ནི་བཀུཾ་ཞིང༎ ཐུར་ཐུར་ནི་པྱིང་བ་འི་བཅུད༎ རུ་རྒྱུས་ནི་ལྡོང་ཏོང་སྩལད། ཤ་ལྐོ་ནི་ལྷེ་རྔེགས་སྩལད༎ ལྦོ་ཤོག་ནི་ཤ་སྤུག་སྩལད༎ མཆིལ་པ་འི་ནི་རུ་སྲུབས་ལ། ནི་ཤ་བཏགས་ཤིང། གཡས་སུ་ནི་མ་ཡོ་ཤིག ། གཡོན་དུ་ནི་མ་རྡལ་ཆིག ༎ གཡས་སུ་ནི་ཡོ་བ་ན་སོ་བྱ་ནི་གྲེ་བོ་ཆུང༎ གཡོན་དུ་ནི་རྡལ་བ་ན་སྲམ་བུ་ནི་གོང་ཏེ་དངུལ༎ མར་གྱི་ནི་ཆང་ཆང་ལ་གྱུར་གྱིས་ནི་མ་བནབས་ན༎ སང་ཕྱི་ནི་གནངས་སླད་ན་སྲམ་གྱིས་ནི་འཚལ་ཏ་རེ༎ ཉ་མོ་ནི་མཐོང་རྒོལ་ཞིག ། མཐོང་རྒོལ་ནི་མཐོང་ལ་རྒོལ། མཆིལ་པ་འི་ནི་སྣང་ཐོགས་ཤིག ། སྣང་ཐོགས་ནི་སྣང་ལ་ཐོགས༎ རིང་གི་ནི་གོད་ལན་དང། ས་འི་ནི་ཤེལ་མིག་གཉིས་ག་མི་ནི་གྱི་གོ་ལྟ༎ ཇེ་ཉེ་ནི་ཇེ་ཉེ་ན། ཡར་པ་ནི་དགུང་དང་ཉེ། དགུང་སྐར་ནི་སི་ལི་ལི༎ ཇེ་ཉེ་ཇེ་ཉེ་ན། གླ་སྐར་ནི་བྲག་དང་ཉེ། བྲག་སྐར་ནི་སི་ལི་ལི༎ སྡུར་བ་ནི་ཆབ་དང་ཉེ། གྱུར་སྲམ་ནི་པྱོ་ལ་ལ༎ ཉེན་ཀར་ནི་དོག་དང་ཉེ། འབྲས་དྲུག་ནི་སི་ལི་ལི༎ 