པང་སུམ་ནི་འདྲོན་པོ་ཞིག ། ཐང་ལ་ནི་རྩེ་བཅད་ཆིང། ཤམ་པོ་ནི་རྨེད་དུ། བསྣན༎ ཡུ་སྣ་འི་ནི་མཁར་པབ་ཆིང་པྱིང་བ་འི་ནི་སྣོན་དུ་བགྱིས། སྔ་ན་ནི་མཐོ་བ་ལ། ད་ཙམ་ནི་དགུང་ལ་རེག ༎ ངས་པོ་ནི་སྒང་དྲས་ཤིང། ཡར་མོ་ནི་ཁོལ་དུ་སྩལད། སྔ་ན་ནི་ཆེ་བ་ལ་ད་ཙམ་ནི་མཐའ་ཡང་ཡས༎ ལྷོ་རྔེགས་ནི་འཕན་གྱི་སྣོན། ལྡོང་ཏོང་ནི་འཕན་གྱིས་བཏབ། སྔ་ན་ནི་འཕན་བ་ལ། ད་ཙམ་ནི་སྤྱན་ཡང་ཡས། ན་ནིང་ནི་གཞེ་ནིང་སྔ༎ ཕོ་མ་འི་ནི་འབྲོང་བཀུཾ་བ། ལྷོ་ཤིང་ནི་སྨྱུག་མོ་རྒྱལ༎ ལྕགས་ཀྱིས་ནི་མ་དྲལ་ན༎ སྨྱུག་གིས་ནི་རེ་མི་པུགས༎ རྒོད་ཀྱིས་ནི་མ་བསྒྲོན་ན། འབྲོང་ལ་ནི་རེ་མི་འཇེན༎ ངས་པོ་ནི་ར་ཡུལ་གྱི། ཀོམ་ཙེ་ནི་གཟིག་མོ་རྒྱལ༎ ཁབ་ཀྱིས་ནི་མ་པུག་ན། རྒྱུས་ཀྱིས་ནི་རེ་མི་པུགས། རྒྱུས་ཀྱིས་ནི་མ་དྲངས་ན། ཀོམ་ཙེ་ནི་ཉིད་མི་འཇོ་ཞེས་གླུ་བླངས་ནས༎ ཚིག་དེས། བཙན་པོ་ཐུགས་བཉེས་ཏེ༎ མྱང་ཞང་སྣང་བློན་པོར་བཅུག་ནས། བློན་པོ་འི་མཚན་མར་ཡང་རྔུལ་གྱི་པུག་བུ་ཆུང་སྩལད་ཏོ༎ ༆། ༔ ། འུང་གི་རྗེས་ལ༎ དབས་ཕངས་ཏོ་རེ་དབྱི་ཚབ་རྒས་ཏེ། ཉི་མ་འདེ་ཞིང་མཆིས༎ བཙན་པོ་ཁྲི་སྲོང་བརྩན། ཉེན་ཀར་ནས། སྐྱི་ལུང་དུ་གཤེགས་ཀར༎ ཕངས་ཏོ་རེ་དབྱི་ཚབ་གྱིས༎ པྲིན་སྙ་ཏོ་རེ་གཙུག་བློན་ལས་གསོལ་ཏེ༎ གནའ་ཟིང་པོ་རྗེ་རྒྱབ་དུ་བོར༎ སྤུ་རྒྱལ་ཕང་དུ་ལེན་ལེན༎ ཆབ་སྲིད་ཆུར་ནི་བསྲིངས། ཞེང་དུ་ནི་བསྐྱེད་བསྐྱེད་ན༎ མྱང་གིས་སྲིད་མ་ཐུབ་སྟེ༎ བཀྱོན་ཕབ་ནས། བདག་ཆག་སྤད་མཚན། བླར་གློ་བ་མ་རིངས། མཐང་མ་གྲང་ཞིང་མཆིས་ན༎ ད་རོ་ལས་བལྟས་ན་ནི་ཉམ་ཆུང༎ རྨ་ལས་བལྟས་ན་ཕོག་སྙ་ཆེ་ཞིང་མཆིས་ན༎ བདག་རྒན་པོ་ཙམ་ཞིག་མ་གུམ་བར༎ དབུ་སྙུང་ཁུད་པ་ཙམ་གསོལ༎ བུ་ཚ་བྲོ་ཁུད་བར་སྩལད་པར་ཇི་གནང༎ བཙན་པོ་ཡབ་ནི་མཆིས་བྲང་དུ་གདན་བཏིང་ཡང་གནང་ན༎ ད་ཤུལ་ཡོགས་སུ། ལ་མོ་ཆག་པ་པྲུམ་དུ་ཕྱག་ཐབ་ཙམ་ཞིག་གསོལ་དུ་ཇི་གནང་ཞེས་གསོལ་ནས༎ དེ་ཙམ་ན་མྱང་དང་ཅོག་རོ་སྟོད་རིམས་ལ་བཀྱོན་དབབ་པར་བགྱིས་སྟེ༎ ཁྲ་ཁྲུག་གི་རྗེས་ལ་བབ་པས༎ 