བོད་ཀྱི་དམག་ཐུབ་པ་ཙམ་དུ་བརླབས་ནས༎ ང་འི་དམག་འདི་སྙེད་ཆིག་ཡོད་དོ༎ མགྲིམ་པྲ་མོར་ཤོང་ན༎ ལྟོ་ཆེད་པོར་ཞུགས་ཀྲང༎ གིས་གནམ་པྱགས་ཆེད་པོས་བཏབ་སྟེ༎ གཅིག་མི་དགྱེ་འོ༎  མགར་ཁྲི་འབྲིང་གིས་ལན་བཏབ་པ༎ མང་ཉུང་གི་ཁར་མི་དོར་རོ༎ བྱེ་འུ་མང་མང་ཡང་ཁྲ་ཆིག་གི་ཉོད་པ༎ ཉེ་འུ་མང་མང་ཡང་སྲམ་ཆིག་གི་ཉོད་པ། ཤ་བ་རྭ་མང་སྟེ་འགྱེན་ཏམ། གཡག་རུ་སྟེ། འགྱེན་པ་བལྟ་འོ༎ ཐང་ཤིང་ལོ་བརྒྱར་སྐྱེས་པ་ཡང། སྟ་རེ་གཅིག་གི་དགྲ་འོ༎ ཆུ་གཞའ་གསང་དུ་སོང་བ་ཡང༎ གྲུ་མདོམ་གང་གིས་སྐ་ཆིག་ཆོད་དོ༎ ནས་འབྲས་ཐང་གང་སྐྱེས་པ་ཡང། རང་ཏག་གཅིག་གི་ནང་དུ་ཆིབ་བོ༎ སྐར་མ་གནམ་གང་ཡོད་པ་ཡང་ཉི་མ་གཅིག་གི་འོད་ལ་མེད་དོ༎ ལུང་པ་མདའ་ནས་མེ་ཕར་ཆིག་མཆེད་ན༎ རི་ལུང་གཉིས་ཀྱི་ཤིང་རྩི་ཀུན་ཚིག་པ་ཡང་ཡོད༎ ཆུ་མིག་གཅིག་གི་དངོའ་ནས། དབའ་རྒལ་ཞིག་བྱུང་ན༎ རི་ཐང་གི་ཤིང་རྩི་ཀུན་ཁྱེར་བ་ཡང་སྲིད་དོ༎ བོང་པ་ཐང་གང་གི་ནང་དུ༎ རྡོ་བ་གཅིག་འདྲིལ་དུ་བཅུག་ན། རྡོ་ཆག་གམ། བོང་པ་ཆག་པ་བལྟ་འོ། ཐང་ཆེད་པོ་གཅིག་ལ། རྩྭ་ཁུར་གཅིག་དང། སྨྲག་ཤད་ཀྱི་ལྕག་གཅིག་བཅིངས་ཏེ་བཞག་ན། རྩྭ་སྔར་འདྲུལ་ལམ་ལྕག་སྔུན་དུ་འདྲུལ་པ་བལྟ་འོ༎ ཆུ་ཟངས་གང་གི་ནང་ན༎ ལན་ཙ་ཁྱོར་གང་བཏབ་ན༎ ཆུ་བྲོ་འམ། ལན་ཙ་བྲོ་བ་བལྟ་འོ༎ འབྲུག་དང་ཀློག་ལྟེ་བུ་ལྕེ་གྲངས་ཉུང་མོད་ཀྱོང༎ གནམ་མཐའ་བཞིར་གྲགས་ལ་བརྩན་ཞིང་ཆེ་འོ༎ ཁྱོད་ཀྱི་དམག་ནིའ། མཚོ་ག་འི་སྦྲང་བུ་དང་འདྲའ་སྟེ༎ མང་ཞིང་འཁོལ་ལ་མི་ཕན་ནོ༎ རི་ཀ་འི་ན་བུན་དང་མཚུངས་ཏེ། མི་ལ་མི་ལྕི་འོ༎ ང་འི་དམག་ནི་རྩྭ་མང་པོ་ལ་ཟོར་བ་གཅིག་གིས་གཅོད་པ་དང་མཚུངས་ཏེ་ཆོད་ཀྲང༎ གཡག་ཆེད་པོ་ལ་མདའ་ཕྲ་མོས་འཕངས་ན་སོད་ཀྲང༎ ཝེང་ཀེར་ཞང་ཤེས་ལན་བཏབ་པ༎ སྒོ་ང་ཆུ་ངུ། རི་ཆེད་པོ་འི་ལྗིད་ཀྱིས་མནན་ན་ཆོགས་ཀྲང། མེ་འབར་བ། མཚོ་ཆེད་པོ་འི་རླབས་ཀྱིས་བསད་ན་སོད་ཀྲང༎ མགར་ཁྲི་འབྲིང་གིས་ལན་བཏབ་པ༎ རི་ཆེད་པོ་འི་སྟེང་ན་བྲག ། བྲག་གི་ཁ་ན་ཤིང། ཤིང་གི་ཁ་ན་ཚང། ཚང་གི་ཁ་ན་སྒོ་ང་སྟེ། རི་མ་རྙིལ་བར་བྲག་མི་འདྲལ། བྲག་མ་རལ་བར་ཤིང་མི་འཆག ། ཤིང་མ་ཆག་དང་ཚང་མི་ཞིག ། 
