ཐང་ལྷ་ནི་ཡ་བཞུར་མཁྱེན༎ གནུབས་མཚོ་ནི་ཀླིང་དགུའ་དང། གྲང་པོ་ནི་མཚོ་ལེ་གོང། གང་ཆེ་ནི་གག་ཆུང་བ༎ ཤ་མེད་ནི་གངས་ཀར་མཁྱེན༎ པྱ་མདའི་ནི་ཁང་སྐྱ་དང། པྱིང་བ་འི་ནི་སྟག་རྩེ་གཉིས༎ གང་མཐོ་ནི་གག་དམའ་བ༎ ཡར་ལྷ་ནི་ཤམ་པོ་མཁྱེན༎ བྱ་པུ་ནི་ལུང་ཆུངས་ན། མགར་ཁོལ་ནི་རྨང་བ་དང། ཡར་ལུངས་ནི་པྱིང་ལུངས་ན། ལྷོ་རྔེགས་ནི། འཕན་བ་གཉིས༎ གང་འཕན་ནི་གག་རགས་པ༎ གཉི་ཟླ་ནི་ཡ་བིས་གཟིགས། ལྷེ་འུ་རྗེ་ནི་ཟིན་དགས་མཁྱེན། འགྲེང་བརྒྱའ་ནི་ཀུན་ཀྱང་འཚལ། ཡར་མོ་ནི་རྗི་ལངས་པས། བ་བདག་ནི་ངོ་མ་འཚལ༎ འབངས་ཀྱིས་ནི་རྗེ་བཀོལ་ཏམ། རྗེ་འིས་ནི་འབངས་བཀོལ་བ། དགུ་སྔོ་ནི་ཡ་བི་མཁྱེན། མི་འིས་ནི་རྟ་བཞོན་ནམ། རྟ་འིས་ནི་མི་བཞོན་བ༎ པྱྭ་འི་ནི་གཙུག་མཁན་མཁྱེན། རྩི་འིས་ནི་ཟོར་གཅད་དམ། ཟོར་གྱིས་ནི་རྩྭ་གཅད་པ། དོག་མོན་ནི་མ་བི་མཁྱེན༎ ད་ཙམ་ནི་དགུང་མཐའ་ཡན༎ གཉི་ཟླ་ནི་སྤྱན་གྱིས་གཟིགས། དགུང་སྔོ་ནི་སྙན་གྱིས་གསན༎ པྱྭ་འི་ནི་གཙུག་མི་འགྱུར། མདའི་ནི་སྒྲོ་མི་འབོག ༎ བདེན་ནམ་ནི་བརྫུན་བ་འདི། སང་ཕྱི་ནི་གནངས་སླད་ན། འབངས་ཀྱིས་ནི་རྗེ་མི་བཀོལ། རྟ་འིས་ནི་མི་མི་ཞོན། རྩི་འིས་ནི་ཟོར་མི་གཅོད༎ པྱིང་བ་འི་ནི་སྟག་རྩེ་ན། སྤུ་རྒྱལ་ནི་གདུང་མི་འཆད༎ དི་རིང་ནི་སང་ལྟ་ན༎ བྱ་པུ་ནི་ལུང་ཅུངས་སུ། འུར་བུ་ནི་ཁྱུ་ཆིག་པོ། འུར་བས་ནི་བསྐྱོད་དྲགས་པས། མ་མོ་ནི་ཁྲ་འིས་འཚལ༎ འུར་པྲུག་ནི་ཐང་ལ་གྲམ༎ སང་ཕྱི་ནི་གནངས་སླད་ན། ནོངས་ཤིང་ནི་མ་འགྱོད་ཆིག ༎ གསེར་གྱི་ནི་དོང་རལ་ན་གཡུ་འི་ནི་མདའ་ཆིག་མ༎ མ་འཕངས་ནི་ཤ་མི་ཁུམས། འཕངས་ན་ནི་རལ་ཡང་སྟོངས༎ རེ་ན་ནི་གཏང་དུ་ན། རེ་དཀུའ་ནི་མཚུལ་དུ་དཀུའ༎ ༆། ༔ ། བཙན་པོ་ཁྲི་འདུས་སྲོང༎ འདམ་གྱི་ཅོག་རོ་ཟ་དང། འབྲེ་མཛད་པ་འི་ཚེ༎ ཁེ་རྒད་རྒྱལ་ཏོ་རེ་མདོ་སྣང་གིས་མཆིད་བླངས་པ་རུ་ཐུང་ནི་བསར་ང་བ། ཁོང་ཁྱིམ་ནི་སྤྱན་བུ་ཅུང། རིས་བཀྲའ་ནི་བསར་ང་བ། མོན་ཀ་འི་ནི་སྟག་ཆིག་པ། 