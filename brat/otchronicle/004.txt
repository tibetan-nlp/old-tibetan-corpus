བ། ཆོས་གུང་དང་དུ་གཤེགས་སོ། མྱང་རོ་ཤམ་པོར་གཤེགས་ན། ལོ་ངམ་ཕོ་བརྒྱའ་ནི་ཟངས་བུ་བརྒྱའ་གླད་ལ་ཕུབ་ནས་༎ ལོ་ངམ་མོ་བརྒྱའ་ནི་སླང་ང་བྲང་ལ་བཅར་ཏེ་ངོག་གོ། མྱང་རོ་ཤམ་པོ་ཕབ་བོ། འགྲེང་ནི་བཙོན་དུ་བཟུང༎དུད་ནི་བཅད་ནས། བ་ཆོས་གུང་དང་དུ་། མགུར་འདི་ཞེས་། འ་བ་ཉི་ཉེ་པ་ཉིད། བྱ་རོ་རོ་ན་མདུང་གི་རྩེ་རང་ནིག ། ཡོས་རོ་རོ་ན་ལྷམ་གྱི་གོང་ར་ནིག ། བརླའ་བརྡུངས། སྤུར་བཏབ། ཝོ་དེ་མེད་སྤུ་དེ་མེད་ཆེས་གསུངས་སོ། སླར་པྱིང་བ་སྟག་རྩེར་གཤེགས་སའོ། ཡུལ་ཡབ་ཀྱི་རྗེ་རུ་གཤེགས་སོ། ཡུལ་ཕྱི་འབྲོག་གདེངས་མི་པྱོལ་གྱི་ཆ་འོ། དོག་ཡབ་ཀྱི་ཆབ་མཆིས་ཀྱིས། ས་འོན་བུ་སྤུར་མི་ཁོག་གི་ཆ་འོ། དེ་ཞེས་མགུར་། སྒྱེད་པོ་འོག་གཟུགས་ན། ཟངས་རྡོ་བླ་ནས་ཕབ་སྟེ། རྗེ་རུ་༎ བཤོས་ན་ནི་སྤུ་དེ་གུང་རྒྱལ། གྲོངས་ན་ནི་གྲང་མོ་གནམ་བསེའ། བརྩིག ། འགྲེང་མགོ་ནག་གི་རྗེ། དུད་རྔོག་ཆགས་ཀྱི་རྐྱེན་དུ་༎༆། ༔ ། བཙན་པོ་ལྡེ་པྲུ་བོ་གནམ་གཞུང་རྩན་གྱི་རིང་སླན་ཆད༎བློན་ཆེ་བགྱིས་པ་འི་རབས་ལ༎གནའ་ཐོག་མ་འདར་ཀྱི་བུ་སྟོང་དང་རྗེས་བྱས་ཏེ༎ འཛངས་ལ་དཔའ་འོ༎ གློ་བ་ཡང་ཉེ་འོ༎ དེ་འི་འོག་དུ་རྔེགས། དུད་ཀྱི་རྗེས་བྱས་སྟེ༎ དཔའ་ལ་༎དེ་འི་འོག་དུ་ཁུ་ལྷ་བོ་མགོ་གར་གྱིས་བྱས་ཏེ༎ དགྲ་ལ་དཔའ། ཞིང་སྙིང་ཤེས། མིག་རྣོ༎དེ་འི་འོག་དུ་ལྷོ་ཐང་འབྲིང་ཡ་སྟེངས་ཀྱིས་བྱས་ཏེ༎ ཕྱི་འི་དགྲ་ཐུབ༎ནང་གི་ཁབ་བསོ་མཐོའ༎དེ་འི་འོག་དུ་རྔེགས་ཐང་ཡོང་ཐང་རྗེས་བྱས་ཏེ༎ དཔའ་ཞིང་འཛངས་སོ༎ དེ་འི་འོག་དུ་གནུབས་སྨོན་ཏོ་རེ་སྦུང་བརྩན་གྱིས་བྱས་ཏེ༎ སྙིང་ཤེས་མིག་རྣོ༎དེ་འི་འོག་དུ་མཐོན་མི་འབྲིང། པོ་རྒྱལ་བཙན་ནུས་བྱས་ཏེ༎ དཀུའ་ཆེད་པོ་བྱས་ནས༎ ཁོ་ན་འི་སྲིང་མོ་མཐོན་མི་ཟ་ཡར་སྟེང། དུག་བསྐུར། ཏེ་བཏང་བ་ལས༎ མོ་ན་དུག་འཐུངས་ནས༎ བཙན་ནུ་བཀུམ་བ་༎དེ་འི་འོག་དུ་སྣ་ནམ༎ འབྲིང་ཏོག་རྗེས་བྱས༎ དེ་འི་འོག་དུ་གནུབས་ཁྲི་དོ་རེ་མཐོང་པོས་བྱས༎ དེ་འི་འོག་དུ་གནུབས། ཁྲི་དོག་རྗེ་གཙུག་བློན་གྱིས་བྱས༎ དེ་འི་འོག་དུ་གནུབས་མཉེན་ཏོ་རེ་ངན་སྣང་གིས་བྱས༎ དེ་འི་འོག་དུ་ཤུད་པུ་རྒྱལ་ཏོ་རེ་ང་མིས་བྱས་ཏེ༎ འདི་ཡན་ཆད་ཀྱི་བློན་པོ་འཕྲུལ་དང་ལྡན་ཏེ། ལྟག་བརྙན་དང་འདོམ། སྟེ༎འཛངས་ཀྱང་ཚད་མེད་དོ༎ མི་དེ་ལྟེ་བུ་མ་སྐྱེས་པ་ཙམ་གྱི་ཚོད་དོ༎ དེ་འི་འོག་དུ་མོང། ཁྲི་དོ་རེ་སྣང་ཚབ་ཀྱིས་བྱས་ཏེ༎ འཛངས་ཀྱི་ཚད་ནི། རྩང་བོད་ཀྱི་ཇོ་བོ་མར་མུན་བརླགས་ཏེ། དཀུའ་ཆེད་པོ་བློད་པ་འི་ཚེ༎ དེང་ཕོ་ཉ་ཞིག་རིངས་པར་འོང་བ་སྙམ་གིས༎ ཕོ་ཉ་འི་ལན་མྱུར་དུ། བགྱི་འཚལ་ཞེས་མཆི་ནས༎ ཕོ་ཉ་འི་ལན་ཇི་ལ་མ་རག་པར་བྱས་པ་ལས༎ འུང་གི་རྗེས་ལ༎ཕོ་ཉ་མཆིས་ནས༎ གསོད་བྱ་མི་དགོས་པར༎ སྔར་སུག་ལས་བགྱིས་ལགས་ཏེ༎འུང་ཙམ་མོ༎ དེ་འི་འོག་དུ༎ མགར་ཁྲི་སྒྲ་འཛི་རྨུན་གྱིས་བྱས་ཏེ༎ འཛངས་རྒྱ་དང་ལྟག་བརྙན་ནི༎ འདྲོན་པོ་མི། གསུམ་འགྲོགས་ཏེ་འགྲོ་ན༎ འདྲོན་པོ་ཐོག་མ་འི་སྙིང་ལ་འདི་སེམས༎བར་མ་འི་སྙིང་ལ་འདི༎ སེམས། ཐ་མ་འི་སྙིང་ལ་འདི་སེམས་ཤེས༎ གྲོགས་པོ་ལ་གཏམ་བྱས་པ་དང༎ བདེན་ནམ་བརྫུན། འདྲོན་པོ་གསུམ་ཁ་བཀལད་ཏེ་རྨས་ན༎ ཁྲི་སྒྲ་འཛི་རྨུན་མཆི་བ་བཞིན་མད་དེ༎ འཛངས་ཀྱང༎ནི་དེ་ཙམ་མོ༎ དེ་འི་འོག་དུ་མྱང་མང་པོ་རྗེ་ཞང་སྣང་གིས་བྱས་སོ༎ བཙན་པོ་ཡབ་ཁྲི་སློན་བཙན༎དགུང་དུ་གཤེགས༎སྲས་ཁྲི་སྲོང་བརྩན་གྱི་རིང་ལ༎ མྱང་མང་པོ་རྗེ་ཞང་སྣང་གིས༎ སུམ་ཁམས་ཐམས་ཤད་འབངས་སུ་དགུག་པར་བཀའ་སྩོལ་ཏོ༎ མྱང་མང་པོ་རྗེ་ཞང་སྣང་གིས༎ འཛངས་ཀྱི་བློ་སྒྱུ་གཉིས་ཀྱིས༎ མི་རྟ་གཉིས་ཚེགས་མ་བྱུང་བར༎ དཔྱའ་ཕབ་ལུག་རྟུག་གི་སྒྱུ༎ལྕེ་ཐོར་ཏོ་ལ་བརྗོད་དེ༎ འབངས་གཉུག་མ་བཞིན་དུ་བཀུག་སྟེ་འུང་ཙམ་མོ༎ དེ་འི་འོག་དུ་མགར་མང་ཞམ་སུམ་སྣང་གིས་བྱས་སོ༎ མང་ཞམ་སུམ་སྣང་དང། ཁུ་ཁྲི་སྙ་དགྲུའ་ཟུང་གཉིས༎ རལ་གྱི་དང་བརྡའ་པྲད་ཆེས་བགྱིས་ཏེ༎ གནའ་བཙན་པོ་འབྲོ་མཉེན་གྱི་རིང་ལ༎ མཐོན་མི་འབྲིང་པོ་རྒྱལ་བཙན་ནུས་བློན་ཆེ་བགྱིས་པ་ན་ཡང༎གློ་བ་རིངས་པར༎ མགར་མང་ཞམ་སུམ་སྣང་རལ་གྱི་དང། བརྡའ་པྲད་དེ་ཚོར་བ་སྐད་དུ་བགྱིས་ནས༎ བཟུང་སྟེ་བཀྱོན་ཕབ་པ་ན་ཡང༎གཤེད་མ་མང་ཞམ་སུཾ༎སྣང་གིས་བགྱིས་ཏེ༎ བཀུཾ་ནས༎ མགོ་བཅད་པ་ཐོག་ཆེས་བླངས་ཏེ༎ 