སྣམ་པྲག་དུ་བཅུག་ནས༎ གོམ་པ་ལྔ་དྲུག་ཙམ་བོར་བ་དང་འགྱེལ་བ་སྐད་བྱ་འོ༎ དེ་འི་འོག་དུ་ཁྱུང་པོ་སྤུང་སད་ཟུ་ཙེས། བྱས་པ་ལས༎ འོ་མ་ལྡེ་ལོད་བཙན་དང་རེགས་མ་མཇལ་ནས༎ མཁར་ཁྲི་བོམས་སུ་མཆིས་ཏེ༎ ཁྲི་བོམས་དཀུའ་གང་པུབ་ནས། བཙན་པོ་སྲོང་བརྩན་སྟོན་མོ་གསོལ་བར་བྱས་ཏེ༎ གློ་བ་རིངས་པ། མགར་ཡུལ་ཟུང་གིས་ཚོར་ནས། རང་གི་མགོ་བཅད་དེ་གུམ་མོ༎ སྤུང་སད་ཟུ་ཙེ་འཛངས་ཀྱད་ཀྱི་ཚད་ནི༎ རྩིས་གྲ་གསུམ་ཞལ་ཆེ་གྲ་བཞི་ཡང་རྣ་བས་ཉན་ཞིང་གཅོད། མིག་མངས་གྲ་ཆིག་ཀྱང་ཟླལ་རྩེ་ན། རྒྱལ༎བྱ་པུག་རོན་ཁྱུ་གཅིག་ནམ་ཀ་ལ་འཕྲུར་བ་ཡང། གཅིག་གཉིས་གསུམ་བཞི་ལྔ་དྲུག་ཆེས་བགྲགས། བྱ་པྱིར་འཕུར་བ་ཡང་བགྲངས་པ་ལས༎ བྱ་ཆིག་མ་ཚང་ན༎ ཁྲས་བསད་པ་འདྲས་ལྟོས་ཤེས་མཆི་ནས༎ མི་ཡོངས་ཀྱིས་བལྟས་པ་ལས༎ བྱ་ཆིག་ཁྲས་བཀུམ་སྟེ༎ སྤུང་སད་ཟུ་ཙེ་ལྟེ་བུ། ཚོར་སྐྱེན་ལ་དཀུའ་ཆེ༎ སྙིང་འཛངས༎མི་ཆིག་ལ་ཚོགས་དགུ་ཚོགས་ན༎ ཟུ་ཙེ་ལྟེ་བུ་སུ་ག་ལ་ཡང་མེད་དོ༎ དེ་འི་འོག་དུ་མགར་སྟོང་རྩན་ཡུལ་ཟུང་གིས་བྱས་སོ༎ ཡུལ་ཟུང་རྒས་ནས༎ འོ་མ་ལྡེ་ལོད་བཙན་བཅུག་གོའ༎རིང་པོ་མ་རག་པར་གློ་བ་རིངས་ནས་བཀུཾ་མོ༎ འུང་ནས་བློན་སྟོང་རྩན་སླར་བཅུག་སྟེ། ལོ་དྲུག་བགྱིས། ནས༎རྒས་ཏེ་གུཾ་མོ༎ སྐྱིན་བར་ཞང་ལོན་པྲ་མོ་དང་འབངས་ཀྱིས་དཔྱད་པ་ནི༎ དབས་སུམ་སྣང། བཅུག་ཀྲང་ཞེས་དཔྱད་དོ༎ རྗེ་བློན་གསངས་སྟེ་བཀའ་བཏགས་པ་ནི༎ མགར་བཙན་སྙ་ལྡོམ་བུ་རྟ་དང། མཚུངས་རིགས་ཀྱིས་བློན་ཆེར་བཅུག་གོ༎བློན་ཆེ་འི་ལུགས་སློབ་པ་འི་འོག་པོན། དབས་སུམ་སྣང་གིས་བྱས་ཏེ། སུམ་སྣང་གུམ་ནས༎ བློན་བཙན་སྙ་ལྡོམ་བུས་བྱས་སའོ༎ དེ་འི་འོག་དུ་ཁུ་མང་པོ་རྗེ་ལྷ་ཟུང་གིས་བྱས་སོ༎ ལྷ་ཟུང་བཀྱོན་ཕབ་ནས༎ དབས་ཁྲི་གཟིགས་ཞང་ཉེན་གྱིས་བྱས་སོའ༎དེ་ནས་མགར་ཁྲི་འབྲིང་བཙན་བྲོད་ཀྱིས་བྱས་སོ༎ དེ་འི་འོག་དུ་དབས་ཁྲི་སུམ་རྗེ་རྩང་བཞེར་གྱིས། བྱས་སོའ༎དེ་འི་འོག་དུ་རྔེགས་མང་ཞམ་སྟག་ཚབ་གྱིས་བྱས་སོ༎ དེ་འི་འོག་དུ་དབས་སྟག་སྒྲ་ཁོང་ལོད་ཀྱིས་བྱས་ཏེ༎ བཀྱོན་ཕབ་ནས༎ འབྲོ་ཅུང་བཟང་འོར་མང་གིས་བྱས་སོ༎ དེ་འི་འོག་དུ་འབལ་སྐྱེ་ཟང་ལྡོང་ཚབ་ཀྱིས་བྱས་སོ། 