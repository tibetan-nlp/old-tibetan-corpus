༆། ༔ ། པགི་ལོ་ལ། བཙན་པོ་སྣམ་སྟོད་ན་བཞུགས་ཤིང། བློན་ཆེ་སྟོང་རྩན་འ་ཞ་ཡུལ་ན་མཆིས་ཕར་ལོ་ཆིག ། ༆། ༔ ། བྱི་བའི་ལོ་ལ། བཙན་པོ་བྱང་རོལད་དུ་གཤེགས་ཤིང། བློན་ཆེ་སྟོང་རྩན་འ་ཞ་ཡུལ་ན་མཆིས་ཕར་ལོ་ཆིག ། ༆། ༔ ། གླང་གྱི་ལོ་ལ། བཙན་པོ་ཟྲིད་ཀྱི་ལྡུ་ནག་ན་བཞུགས་ཤིང། བློན་ཆེ་སྟོང་རྩན་འ་ཞ་ཡུལ་ན་མཆིས་པར་ལོ་ཆིག ། ༆། ༔ ། སྟགི་ལོ་ལ་བབ་སྟེ། བཙན་པོ་ཟྲིད་གྱི་ལྡུ་ནག་སླད་མ་ན་བཞུགས་ཤིང། བློན་ཆེ་སྟོང་རྩན་འ་ཞ་ཡུལ་ནས་སླར་འཁོརད་ཏེ། ཟྲིད་མདར་ཐོང་མིག་བྱུང་བར་ལོ་གཅིག ། ༆། ༔ ། ཡོས་བུའི་ལོ་ལ། བཙན་པོ་འོར་མང་དུ་གཤེགས་ཏེ། བློན་ཆེ་སྟོང་རྩན་རིས་པུར་གུམ་བར་ལོ་གཅིག ། ༆། ༔ ། འབྲུགི་ལོ་ལ། བཙན་པོ་སྤྲགས་གྱི་ཤ་ར་ན་བཞུགས་ཅིང། ཇི་མ་ཁོལ་དུ་དགྲ་བཞེར་བརྩིགས་པར་ལོ་ཆིག ། ༆། ༔ ། སྦྲུལ་གྱི་ལོ་ལ། བཙན་པོ་ཟྲིད་གྱི་ལྡུ་ནག་ན་བཞུགས་ཤིང། འ་ཞ་མང་པོ་ཕྱག་འཚལད་ཏེ་གཏེའུ་བསྡུས་པར་ལོ་ཆིག ། ༆། ༔ ། རྟའི་ལོ་ལ། བཙན་པོ་འོ་དང་ན་བཞུགས་ཤིང། ཇི་མ་ཁོལ་དུ་རྒྱ་མང་པོ་བདུངས་ཕར་ལོ་གཅིག ། ༆། ༔ ། ལུགི་ལོ་ལ་བབ་སྟེ་བཙན་པོ་དབྱརད་ལྟམ་གྱི་ར་སྔོན་ན་བཞུགས་ཏེ། དགུན་ཉ་མངས་ཚལ་དུ་གཤེགས་ཤིང། བཙན་མོ་སྙ་མོ་སྟེངས་སྙ་ཤུར་སྤུངས་རྱེ་རྒྱུག་ལ་བག་མར་གཤེགས་པར་ལོ་གཅིག ། ༆། ༔ ། སྤྲེའུ་ལོ་ལ་བབ་སྟེ། བཙན་པོ་དབྱརད་ཤངས་གྱི་སུམ་ཆུ་བོ་ན་བཞུགས་ཅིང། དགུན་ནམ་ཙེ་གླིང་དུ་གཤེགས་ཏེ། ནད་འབྲུམ་བུས་བསྙེངས་པར་ལོ་གཅིག ། ༆། ༔ ། བྱ་གགི་ལོ་ལ་བཙན་པོ་དབྱར་སྟོད་ཕོ་དམ་མདོ་ན་བཞུགས་ཤིང། དབྱར་སྨད་སུམ་ཆུ་བོར་སྤོས་ཏེ། འདུན་མ་འདོང་ཀའི་ནེ་ཙོ་ལུང་དུ་མགར་བཙན་སྙ་ལྡོམ་བུ་དང། ཁྲི་འབྲིང་བཙན་བྲོད་གཉིས་གྱིས་བསྡུས་ཏེ་འབྲོག་མཁོས་ཆེན་པོ་བགྱིས། དགུན་པོ་བྲང་ཤངས་གྱི་རབ་ཀ་ཙལ་དུ་གཤེགས་ཤིང། འདུན་མ་དུངས་གྱི་སྟག་ཙལ་དུ་བསྡུས་ཏེ། མུན་མགི་རྐང་ཏོན་བགྱིས། ཕ་ལོས་བཀུག་པར་ལོ་གཅིག ། ༆། ༔ ། ཁྱི་ལོ་ལ་བབ་སྟེ། བཙན་པོ་དབྱརད་ཟྲིད་ན་བཞུགས་ཤིང། ལྕོག་ལ་ལོག་པ་དང། དགུན་ཚང་བང་སྣར། གཤེགས་ཏེ། འདུན་མ་གླག་གི་པུ་ཅུང་དུ་འདུས་ཏེ། ཞུགས་ལོང་དམར་པོ་བརྩིས་པར་ལོ་གཅིག ། ༆། ༔ ། ཕགི་ལོ་ལ་བབ་སྟེ། བཙན་པོ་དཔྱིད་ཞེ་ཤིང་དུ་གཤེགས་ཏེ། བཙན་མོ་ཁྲི་མོ་ལན་གྱིས། སྟོན་མོ་ཆེན་པོ་གསོལད། འབོན་ད་རྒྱལ་ཁྲི་ཟུང་གྱིས། གསེར་ཟངས་ཆེན་པོ་གསོལད་པ་དང། དབྱརད་བལ་པོ་ན་བཞུགས་ཤིང། བློན་བཙན་སྙས། ཞིམས་གྱི་གུ་རན་དུ་ཞང་ཞུང་གྱི་མཁོས་བགྱིས་ཏེ། དྲུ་གུ་ཡུལ་དུ་ལྟང་ཡོར་མཆིས་དགུན་བཙན་པོ་འོན་གྱི་སྣ་བོ་ན་བཞུགས་པར་ལོ་གཅིག ། ༆། ༔ ། བྱི་བའི་ལོ་ལ་བབ་སྟེ་དབྱརད་བཙན་པོ་སྤྲགས་གྱི་ཤ་ར་ན་བཞུགས་ཤིང། དགུན་ཚང་བང་སྣ་ནས། ཁྲི་མང་སློན་དགུང་དུ་གཤེགས། བཙན་པོ་སྲས་ཁྲི་འདུས་སྲོང། སྒྲེགས་གྱི་ལྷ་ལུང་དུ་བལྟམ། བློན་བཙན་སྙས་དྲུ་གུ་ཡུལ་དུ་དྲངས་ཏེ། ལྡུམ་བུ་ཁྲི་བཤོས་ཁྲོམ་འཚལད་པར་ལོ་གཅིག ། 
