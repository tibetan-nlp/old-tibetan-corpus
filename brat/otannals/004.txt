དབྱར་འདུན་ཤོང་སྣར་འདུས། དགུན་བྲ་མ་ཐང་དུ་འདུས་ཏེ། ཤངས་མན་ཆད་དུ་ཞིང་གྱི་ཕྱིང་རིལད་བཏབ་ཕར་ལོ་གཅིག ། ༆། ༔ ། ཕགི་ལོ་ལ་བབ་སྟེ། བཙན་པོ་ཉེན་ཀར་ན་བཞུགས་ཤིང། བློན་ཁྲི་འབྲིང་གྱིས། དྲུ་གུ་གུ་ཟན་ཡུལ་དུ་དྲངས། དགུན་རྩང་ཆེན་གྱི་ཕྱིང་རིལད་བཏབ། འབོན་ད་རྒྱལ་ཁྲི་ཟུང་དང། གནུབས་མང་ཉེན་བཞི་བརྩན་དང། མགར་སྟ་གུ་རི་ཟུང་གསུམ་གྱིས། བཟང་སུམ་ཙལ་དུ་བསྡུས་ཏེ། རྩང་ཆེན་གྱི་ལོག་ཕོ་དང་ཕོ་བཙུད་པར་ལོ་གཅིག ། ༆། བྱི་བའི་ལོ་ལ་བབ་སྟེ། བཙན་པོ་ཉེན་ཀར་ན་བཞུགས་ཤིང། དབྱར་འདུན་ཟུ་སྤུག་དུ་འདུས། དགུན་དབོན་ད་རྒྱལ་ཁྲི་ཟུང་གྱིས། ཞོགས་གྱི་ཚུར་ལུང་དུ་བསྡུས། བཙན་མོ་ཁྲི་མོ་སྟེངས་དགས་ཡུལ་དུ་ཆབ་སྲིད་ལ་གཤེགས་ཕར་ལོ་ཆིག ། ༆། གླང་གྱི་ལོ་ལ་བབ་སྟེ། བཙན་པོ་ཉེན་ཀར་གྱི་ཐང་བུ་ར་ན་བཞུགས་ཤིང། བཙན་མོ་ཁྲི་བངས། འ་ཞ་རྗེ་ལ་བག་མར་གཤེགས། བློན་ཆེ་ཁྲི་འབྲིང་དྲུ་གུ་ཡུལ་ནས་སླར་འཁོར་ཏེ། དགུན་འདུན་ཕུལ་པོའི་ཉ་ཤ་ཚལ་དུ་འདུས་པར་ལོ་ཆིག ། ༆། སྟགི་ལོ་ལ་བབ་སྟེ། དབྱརད་བཙན་པོ་བལ་པོ་བཞུགས་ཤིང། བློན་ཆེ་ཁྲི་འབྲིང་གྱིས་འོ་ཡུགི་ཚ་སྟེངས་སུ་མུན་མགི་རྩིས་མགོ་བགྱིས་པ་དང། དགུན་བཙན་པོ་འོན་གྱི་འ་ག་ཙལ་ན་བཞུགས་ཤིང། དབོན་ད་རྒྱལ་དང་བློན་ཆེ་ཁྲི་འབྲིང་གྱིས། རྩང་གྱི་གླིང་ཀར་ཚལ་དུ་བསྡུས་ཏེ། རྩང་ཆེན་ཕའི་ཁྲམ་དམར་པོ་བཏབ་པ་དང། མགར་འབྲིང་རྩན། རྩང་རྟོན་དང། པ་ཙབ་རྒྱལ་ཙན་ཐོམ་པོ་གཉིས་གྱིས། གཡོ་རུའི་ཞིང་གྱི་ཕྱིང་རིལ་བཏབ་ཕར་ལོ་གཅིག ། ༆། ཡོས་བུའི་ལོ་ལ་བབ་སྟེ། བཙན་པོ་ཉེན་ཀར་ན་བཞུགས་ཤིང། དབྱར་འདུན་སྲེའུ་གཞུག་དུ་འདུས་པ་ལས། ལྷ་གཤེགས་ནས། ཁྲ་སྣར་འཕོས་ཏེ། ཕྱིང་རིལད་དང། རབས་ཅད་གྱི་རྩིས་བགྱིས། དགུན་སྐྱི་བྲ་མ་ཏང་དུ་འདུས་ཏེ། ཞུགས་ལོང་དམར་པོའི་རྐང་ཏོན་བགྱིས་པར་ལོ་གཅིག ། ༆ ། འབྲུགི་ལོ་ལ་བབ་སྟེ། བཙན་པོ་ཉེན་ཀར་ན་བཞུགས་ཤིང། དབྱར་འདུན་ཤོང་སྣར་འདུས་ཏེ། མངན་ཆེན་པོ་དྲུག་དུ་བསྐོས། དགུན་འདུན་སྐྱི་གླིང་རིངས་ཙལ་དུ་འདུས་ཏེ། ཁྲམ་དམར་པོ་བཏབ། མདོ་སྨད་གྱི་དགུན་འདུན་རྒྱམ་ཤི་གར་དུ་འདུས་ཏེ། སུམ་པའི་ཤོ་ཚིགས་བཟུང་བར་ལོ་གཅིག ། ༆། སྦྲུལ་གྱི་ལོ་ལ། བཙན་པོ་ཉེན་ཀར་ན་བཞུགས་ཤིང། དབྱརད་དུང་སྐྱི་སྟག་ཙལ་དུ་འདུས་ཏེ། ལྔ་བརྒྱ་ཆེན་པོ་བསྐོས། དགུན་བཟང་སུམ་ཙལ་དུ་འདུས་ཏེ། རྩང་ཅེན་པོའི་འབྲོག་བསྐོས་ནས། བློན་ཆེ་ཁྲི་འབྲིང་འ་ཞ་ཡུལ་དུ་མཆིས་པར་ལོ་ཆིག ། ༆། རྟའི་ལོ་ལ་བཙན་པོ་མལ་ཏྲོའི་བརྫེན་ཏང་ན་བཞུགས་ཤིང། བློན་མང་ཉེན་བཞི་བརྩན་གྱིས་འདུན་མ་ཟུ་སྤུགི་ཞོན་བར་བསྡུས་ཤིང། མགར་སྟ་གུ་སོག་དགིས་བཟུང། དགུན་བཙན་པོ་རེའུ་ཙལ་ན་བཞུགས་ཤིང། ཏོན་ཡ་བགོ་ཁ་གན་ཕྱག་འཚལད། འདུན་མ་གླགི་ཕུ་ཆུང་དུ་འབོན་ད་རྒྱལ་དང། མང་ཉེན་བཞི་བརྩན་གྱིས་བསྡུས་ཏེ། ད་རྒྱལ་གུཾ་བར་ལོ་ཆིག ། ༆། ལུགི་ལོ་ལ་བཙན་པོ་དབྱརད་བལ་པོ་ན་བཞུགས་ཤིང། འདུན་མ་དྲའི་གྲོ་པུར་འདུས་པ་ལས། མགར་བཙན་ཉེན་གུང་རྟོན་གློ་བ་རིངས་ཏེ་བཙན་པོ་ལྟམ་དུ་གཤེགས། དགུན་བཙན་པོ་བྲག་མར་དུ་གཤེགས། ཤ་ཙལ་དུ་མགར་གུང་རྟོན་གྱི་ཞལ་ཅེ་དབྱངས་ནས། ཉེན་ཀར་ལྕང་བུར་བཙན་པོའི་བཀས་བཅད་དེ། 