བཙན་པོའི་པོ་བྲང་དབྱརད་སྲེ་གའི་མཚར་བུ་སྣ་ན་བཞུགས། བློན་སྐྱེས་བཟང་ལྡོང་ཙབ་ལས་སོགས་པས། མུ་ལེ་ཅུ་ལེར་གཡུལ་སྤྲད་དེ་རྒྱ་མང་པོ་བདུངས། དགུན་པོ་བྲང་བྲག་མར་གྱི་དབུ་ཚལ་ན་བཞུགས་ཏེ་རྒྱའི་ཕོ་ཉ་ལི་ཙོང་ཀན་ཕྱག་འཚལད། བློན་ཆེན་པོ་ཅུང་བཟང་གྱིས། དགུན་འདུན་སྐྱི་ཤོ་མ་རར་བསྡུས་ཏེ། མུན་མག་གི་སྣོན་གོད་བརྩིས། དམག་དྲུ་གུ་ཡུལ་དུ་དྲངས་ཕ་སླར་འཁོརད་པར་ལོ་གཅིག ། ༆ ། རྟའི་ལོ་ལ། བཙན་པོ་དབྱརད་བ་ཅོས་གྱི་དིང་དིང་ཏང་ན་བཞུགས་ཏེ། རྒྱའི་ཕོ་ཉ་ཙྭ་དེ་པུ་ཕྱག་འཚལད། ལྕམ་ལྷ་སྤངས་ནོངས། དགུན་བྲག་མར་ན་བཞུགས། འདུན་མ་མཁར་ཕྲག་དུ་འདུས་ཏེ། ཀོང་ཅོའི་བློན་ཆོག་རོ་ཞིན་ཀོང་ཕྱུང་སྟེ། ལང་གྲོ་ཁོང་རྩན་བཅུག་པཻ་རྩིས་བགྱིས། གཙེ་ནཾ་ཡོར་དུ་བློན་ཆེན་པོ་ཅུང་བཟང་གྱིས་མཐོང་སོད་གྱི་མཁོས་བགྱིས་པར་ལོ་གཅིག ། ༆ ། ལུག་གི་ལོ་ལ། བཙན་པོ་དབྱརད་མཚར་བུ་སྣ་ན་བཞུགས་ཏེ། རྒྱའི་ཕོ་ཉ་ཅང་འདོ་ཤི་ལས་སོགས་པ་ཕྱག་འཚལད།     དགུན་བྲག་མར་གྱི་འོམ་བུ་ཙལ་ན་བཞུགས་ཏེ། དགུན་འདུན་སྐྱི་ཤོ་མ་རར་བློན་ཆེན་པོ་ཆུང་བཟང་གྱིས་བསྡུས་ཏེ། རྩང་ཆེན་གྱི་བྲུང་པ། ཞ་སྔ་ཐང་རྩན་བྱུང་ནས། སེང་གོ་མོན་བུ་བཅུག་པའི་རྩིས་བགྱིས་པར་ལོ་གཅིག ། ༆ ། སྤྲེའུ་ལོ་ལ། དབྱརད་བཙན་པོ་བ་ཆོས་གྱི་དིང་དིང་ཏང་ན་བཞུགས། ཤིང། བཙན་ཡུལ་དུ་རྒྱའི་ཕོ་ཉ། ལི་ཁེང་དང། ཏ་ཆིག་དང་དུར་གྱིས་གྱི་ཕོ་ཉ་ཕྱག་འཚལད། དགུན་པོ་བྲང། བྲག་མར་གྱི་འོམ་བུ་ཚལ་ན་བཞུགས། དགུན་འདུན་ལྷས་གང་ཚལ་དུ་བློན་ཆེན་པོ་ཅུང་བཟང་གྱིས་བསྡུས། ལྕམ་ལྷས་པངས་གྱི་མདད་བཏང། མདོ་སྨད་གྱི་འདུན་མ་ཟོལ་དུ་འདུས་པར་ལོ་གཅིག ། ༆ ། བྱ་གག་གི་ལོ་ལ། བཙན་པོའི་པོ་བྲང་ན་དྲོན་ན་བཞུགས། བཙན་ཡུལ་དུ་རྒྱའི་ཕོ་ཉ། ལི་ཞང་ཤོ་དང་མྱྭ་ལ་ཀག་ལས། སོགས་པ་ཕྱག་འཚལད། དགུན་པོ་བྲང་བྲག་མར་གྱི་འོམ་བུ་ཙལ་ན་བཞུགས། བློན་ཆེན་པོ་ཅུང་བཟང་གྱིས། ལྷས་གང་ཚལ་དུ་བསྡུས་ཏེ། རུ་བཞི་རབས་ཆད་བརྩིས། མདོ་སྨད་གྱི་འདུན་མ་ཟོལ་དུ་འདུས་པར་ལོ་གཅིག ། ༆ ། ཁྱིའི་ལོ་ལ། བཙན་པོའི་པོ་བྲང་དབྱརད་དྲོན་ན་བཞུགས། རྒྱའི་ཕོ་ཉ་ཝང་འདོ་ཤི་ཕྱག་འཚལད། ཇེ་བ་འདྲོན་མ་ལོད་དུར་གྱིས་ཁ་གན་ལ་བག་མར་བཏང། དགུན་པོ་བྲང་བྲག་མར་གྱི་འོམ་བུ་ཙལ་ན་བཞུགས། འདུན་མ་ཟློར་འདུས། འ་ཞའི་ཕ་ལོས་བགྱིས། མདོ་སྨད་གྱི་འདུན་མ་སེབ་དུ་འདུས་ཏེ། བློན་སྐྱེས་བཟང་ལྡོང་ཙབ་གྱིས། ཁྱི་ཤ་ཅན་ཕབ་པར་ལོ་ཆིག ༆ ། ཕག་གི་ལོ་ལ། བཙན་པོའི་པོ་བྲང་དབྱརད་དྲོན་གྱི་མང་སྟེ་ལུང་ན་བཞུགས། འོ་ཡུག་དུ་ཆིབས་སྡེ་བཞི་བཙན་པོའི་སྤྱན་སྔ་བྲིམས་ཏེ། རྐང་ཏོན་བགྱིས། རྒྱའི་ཕོ་ཉ་ཇེའུ་ཇང་ཤི་ཕྱག་འཚལད། དགུན་བྲག་མར་གྱི་འོམ་བུ་ཙལ་ན་བཞུགས་བློན་ཆེན་པོ་ཅུང་བཟང་འ་ཞ་ཡུལ་དུ་མཆིས་པར་ལོ་གཅིག ། ༆ ། བྱི་བའི་ལོ་ལ། བཙན་པོ་པོ་བྲང་དྲོན་གྱི་མང་སྟེ་ལུང་ན་བཞུགས། ཅོག་རོ་མང་པོ་རྗེ་ཁྱི་ཆུང་གྱིས། དྲུ་གུ་ཡུལ་དུ་དྲངས། དགུན་པོ་བྲང་བྲག་མར་ན་བཞུགས། རྒྱའི་ཕོ་ཉ་ལི་ཞང་ཤོ་ཕྱག་འཚལད་པར་ལོ་གཅིག ། ༆ ། གླང་གི་ལོ་ལ། བཙན་པོའི་པོ་བྲང་དྲོན་གྱི་མང་སྟེ་ལུང་ན་བཞུགས། 
