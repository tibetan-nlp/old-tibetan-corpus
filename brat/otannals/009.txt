༆ ། ཕག་གི་ལོ་ལ། བཙན་པོ་དབྱརད་བལ་པོ་ན་བཞུགས་ཤིང། དབྱར་འདུན་དྲིབ་ནག་དུ་བློན་ཁྲི་སུམ་རྗེས་བསྡུས་ཏེ། མངན་ལང་གྲོ་སྙ་བརྩན་ཁོང་ལོད་དང། སེང་གོ་འབྲིང་རྩན་མོན་ཆུང་གཉིས་ཕྱུང་སྟེ། ཆོག་རོ་སྙ་ཞིན་ཀོང་དང། གནུབས་ཁྲི་སུམ་རྗེ་སྟག་རྩན་གཉིས་བཅུག ། དགུན་བཙན་པོ་བྲག་མར་ན་བཞུགས་ཏེ།    ཡུམ་བཙན་མ་ཐོག་གི་མདད་བཏང། འདུན་མ་མོང་ཀར་དུ་བློན་ཁྲི་སུམ་རྗེས་བསྡུས་ཏེ། ཁུད་པ་ཆེན་པོ་བློན་ཁྲི་སུམ་རྗེས།    ཞང་ཁྲི་མཉེས་སྨོན་ཟུང་ལ་ཕུལ་བའི་རྩིས་བགྱིས། མདོ་སྨད་གྱི་དགུན་འདུན་གཙེ་ནམ་ཡོར་དུ་བློན་ཁྲི་གཟིགས་གནང་ཁོང་གྱིས་བསྡུས་པར་ལོ་གཅིག ། ༆ ། བྱི་བའི་ལོ་ལ། བཙན་པོ་དབྱརད་སྤེལ་ན་བཞུགས་ཤིང། བྱང་རོལད་དུ་གཤེགས་ཏེ། ཁོ་ཉེ་དུ་རུར། གཡག་རྒོད་ལ་རོལ་མོ་མཛད་དེ། གཡག་རྒོད་སྒྲོག་དུ་བཅུག ། དབྱར་འདུན་དབུ་རུ་ཤོད་གྱི་ལྕིའུ་ལུང་དུ་བློན་ཆེན་པོ་ཁྲི་སུམ་རྗེས་བསྡུས། པ་ནོང་གྱི་ཆོས་གོང་དུ། བློན་སྟ་གུ་རི་ཙབ་གྱིས་བསྡུས་ཏེ། ཞང་ཞུང་གྱི་མཁོས་བགྱིས། དགུན་བཙན་པོ་བྲག་མར་ན་བཞུགས།    བློན་ཆེན་པོ་ཁྲི་སུཾ་རྗེས། དགུན་འདུན་ལྷས་གང་ཙལ་དུ་བསྡུས། བློན་ཁྲི་གཟིགས་གནང་ཀོང་གྱིས་མདོ་སྨད་གྱི་འདུན་མ་རྒྱོད་དུ་བསྡུས་པར་ལོ་གཅིག ། ༆ ། གླང་གྱི་ལོ་ལ། བཙན་པོ་དབྱརད་མཚར་བུ་སྣ་ན་བཞུགས། ཤིང། བློན་ཁྲི་སུམ་རྗེས་བལ་པོའི་བྲིའུ་ཏང་དུ་བསྡུས་ཏེ། བློན་ཆེན་པོ་ཁྲི་སུམ་རྗེ་གུམ། དགུན་པོ་བྲང་བྲག་མར་ན་བཞུགས་ཏེ། ཚང་བང་སྣར་སེང་གོ་མོན་ཆུང་སྤྱུགས། དཔྱིད། རྔེགས་མང་ཞཾ་སྟག་ཙབ། བློན་ཆེན་པོར་བཀའ་སྩལད་པར་ལོ་གཅིག །   ༆ ། སྟག་གི་ལོ་ལ། བཙན་པོའི་པོ་བྲང་སྲེ་གའི་མཚར་བུ་སྣ་ན་བཞུགས། བློན་ཆེན་པོ་མང་ཞམ་གྱིས་ལྷ་གབ་དུ་བསྡུས།    དགུན་བཙན་པོའི་པོ་བྲང། བྲག་མར་ན་བཞུགས། མངན་མཆེད་བརྒྱད་ལས་བཞིར་བཅོས་པའི་ཟླུགས་གྱི་རིང་ལུགས་བཀྱེའ། དཔྱིད་བློན་ཆེན་པོ་མང་ཞམ་གྱིས། ཟློར་བསྡུས་ཏེ། མངན་གྱི་ཐང་སྦྱརད། ཁབ་སོའི་ཁྲལད་པ་བསྐོས། མདོ་སྨད་གྱི་དགུན་འདུན་སྟག་སྒྲ་ཁོང་ལོད་གྱིས། གཙེ་ནམ་ཡོར་དུ་བསྡུས་པར་ལོ་གཅིག ། ༆ ། ཡོས་བུའི་ལོ་ལ། བཙན་པོ་དབྱར་ཆབ་སྲིད་ལ་འ་ཞ་ཡུལ་དུ་གཤེགས་ཏེ། ཤུལད་དུ་དབས་སུམ་པོ་སྐྱེས་བཀའ་གྱོད་ལ་ཆགས། རྒྱའི་མཁར་ཀྭ་ཆུ་སིན་ཅང་ཕབ། བློན་ཆེན་པོ་མང་ཞམ་གུམ།    དགུན་བཙན་པོ་པོ་བྲང་ཇོར་གོང་སྣ་ན་བཞུགས་ཏེ།    འབོན་འ་ཞ་རྗེ་དང། ཞང་དབོན་གདན་ཚོམ། དབས་སྟག་སྒྲ་ཁོང་ལོད་བློན་ཆེན་པོར་བཀའ་སྩལད། འ་ཞ་ཕལ་པོ་ཆེ་བྱ་སྒ་སྩལད། བོད་ཡུལ་གྱི་དགུན་འདུན་སྐྱི་ལྷས་གང་ཚལ་དུ། ཞང་འབྲིང་རཚན་ཁྱི་བུས་བསྡུས་མདོ་སྨད་གྱི་འདུན་མ་འབྲོ་ལཆིའུ་ལུང་དུ་བློན་ཁྲི་འཟིགས་གནང་ཁོང་གྱིས་བསྡུས་པར་ལོ་གཅིག ། ༆ ། འབྲུག་གི་ལོ་ལ། བཙན་པོ་དབྱརད་མཚོ་བགོའི་བོལ་གངས་ན་བཞུགས་པ་ལས། སླར་བོད་ཡུལ་དུ་གཤེགས་ཏེ། འདུན་མ་ཟྲིད་གྱི་ལྡུ་ནག་དུ་འདུས། དགུན་པོ་བྲང་བྲག་མར་ན་བཞུགས་ཏེ། དབས་སྟག་སྒྲ་ཁོང་ལོད་ལ་བཀྱོན་ཕབ་ནས། འབྲོ་ཆུང་བཟང་འོར་མང་བློན་ཆེན་པོར་བཀའ་སྩལད། དགུན་འདུན་བྱར་ལིངས་ཙལ་དུ་བློན་ཆེན་པོ་ཅུང་བཟང་གྱིས་བསྡུས་ཏེ། མངན་ཆེན་པོ་བརྒྱད་ལས། བཞིར་བཅོས་པའི་ཏང་ཁྲཾ་བཏབ། མདོ་སྨད་གྱི་འདུན་མ་རྒྱོད་དུ་བསྡུས་པར་ལོ་གཅིག ། ༆ ། སྦྲུལ་གྱི་ལོ་ལ། 
