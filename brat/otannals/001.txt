བཙན་མོ་མུན་ཆང་ཀོང་ཅོ། མགར་སྟོང་རྩན་ཡུལ་ཟུང་གྱིས་སྤྱན་དྲངས་ཏེ་བོད་ཡུལ་དུ་གཤེགས་སོ། བལ་པོ་ཡུ་སྣ་ཀུག་ཏི་བཀུམ། ན་རི་བ་བ་རྒྱལ་པོར་བཅུག ། གནག་ནད་ཆེན་པོ་བྱུང༎། ༆༎དེ་ནས་ལོ་གསུམ་ན། བཙན་པོ་ཁྲི་སྲོང་རྩན་གྱི་རིང་ལ། ལིག་སྙ་ཤུར་བརླག་སྟེ་ཞང་ཞུང་ཐཾས་ཅད་འབངས་སུ་བཀུག་སྟེ་མངའ་འོ། ༆༎དེ་ནས་ལོ་དྲུག་ན། བཙན་པོ་ཁྲི་སྲོང་རྩན་དགུང་དུ་གཤེགས་སོ། བཙན་མོ་མུན་ཅང་ཀོང་ཅོ་དང་དགུང་ལོ་གསུམ་བཤོས་སོ༆༎ཁྱི་ལོ་ལ་བབ་སྟེ། བཙན་པོ་མེས་ཁྲི་སྲོང་རྩན་གྱི་སྤུར་ཕྱིང་བའི་རིང་ཁང་ན་རིང་མཁྱུད་ཆིང་བཞུགས་ཏེ། བཙན་པོ་སྦོན་ཁྲི་མང་སློན་མང་རྩན་མེར་ཀེ་ན་བཞུགས་པར་ལོ་གཅིག ། ༆། ༔ ། ཕགི་ལོ་ལ་བབ་སྟེ། བཙན་པོ་ཉེན་ཀར་ན་བཞུགས་ཤིང། ཕྱིང་བར། བཙན་པོ་མེས་ཁྲི་སྲོང་རྩན་གྱི་མདད་བཏང་བར་ལོ་གཅིག ། ༆། ༔ ། བྱི་བའི་ལོ་ལ་བབ་སྟེ། བཙན་པོ་ཉེན་ཀར་ན་བཞུགས་ཤིང། བློན་ཆེ་སྟོང་རྩན་གྱིས་གློ་བོ་དང་རྩང་རཧྱའ་བཀུག་ཕར་ལོ་གཅིག ། ༆། ༔ ། གླང་གྱི་ལོ་ལ་བབ་སྟེ། བཙན་པོ་ཉེན་ཀར་ན་བཞུགས་ཤིང། བློན་ཆེ་སྟོང་རྩན་གྱིས། གཡུག་དུ་གནག་ལིངས་བཏབ། ད་རྒྱལ་མང་པོ་རྗེས་ཞིང་གྱི་ཕྱིང་རིལ་བགྱིས། ར་སང་རྗེའི་བློན་རིད་སྟག་རཧྱ་དང་ཞིང་གྱི་ཚོང་ཆེན་སྦྱརད། ཞང་ཞུང་ཡུལ་གྱི་མངན་དུ་སྤུག་གྱིམ་རྩན་རྨ་ཆུང་བཅུག ། མདོ་སྨད་དུ་ཀམ་ཁྲི་བཟང་བྱེ་འདའ་ཐོང་མིས་བཀུམ་སྟེ་ཤ་གཉརད་ཕར་ལོ་གཅིག ། ༆། ༔ ། སྟགི་ལོ་ལ་བབ་སྟེ། བཙན་པོ་མེར་ཁེ་ན་བཞུགས་ཤིང། བློན་ཆེ་སྟོང་རྩན་གྱིས། མོང་པུ་སྲལ་འཛོང་དུ་བསྡུས་ཏེ། རྒོད་གཡུང་དབྱེ་ཞིང། མཁོ་ཤམ་ཆེན་པོ་བགྱི་བའི་རྩིས་མགོ་བགྱི་བར་ལོ་གཅིག ། ༆། ༔ ། ཡོས་བུའི་ལོ་ལ་བབ་སྟེ༎བཙན་པོ་མེར་ཁེ་ན་བཞུགས་ཤིང། བློན་ཆེ་སྟོང་རྩན་གྱིས། འགོར་ཏིར། བཀའ། གྲིམས་གྱི་ཡི་གེ་བྲིས་ཕར་ལོ་གཅིག ། ༆། ༔ ། འབྲུགི་ལོ་ལ་བབ་སྟེ། བཙན་པོ་མེར་ཀེ་བཞུགས་ཤིང། བློན་ཆེ་སྟོང་རྩན་གྱིས། གཙམ་གྱི་ཡུལ་མར་དུ་ཤ་ལིངས་ཆེན་པོ་བཏབ་ཕར་ལོ་གཅིག ། ༆། ༔ ། སྦྲུལ་གྱི་ལོ་ལ། བཙན་པོ་མེར་ཀེ་ན་བཞུགས་ཤིང། བློན་ཅེ་སྟོང་རྩན། དབྱར་སྙིང་དྲུང་གྱི་གཡེ་ཐལ་བ་གོང་ན་མཆིས་ཕར་ལོ་གཅིག ། ༆། ༔ ། རྟའི་ལོ་ལ། བཙན་པོ་མེར་ཀེ་ན་བཞུགས་ཤིང། བློན་ཆེ་སྟོང་རྩན་སྙིང་དྲུང་གྱི་སྣ་རིངས་ན་མཆིས་པར་ལོ་ཆིག ། ༆། ༔ ། ལུགི་ལོ་ལ་བབ་སྟེ། བཙན་པོ་སྤྲགས་གྱི་ཤ་ར་ན་བཞུགས་ཤིང། བློན་ཆེ་སྟོང་རྩན་འ་ཞ་ཡུལ་ན་མཆིས་ཏེ་ད་རྒྱལ་མང་པོ་རྗེས། མཚོ་ནག་སྟོང་རུར། རྒྱ་སེའུ་དེན་པང་དང། ནོལ་ཐབས་བགྱིས་ཏེ། ད་རྒྱལ་གྱང་གུམ་ཞིང་བརྒྱད་ཁྲི་སྟོང་ལ་རྡུགས་ཕར་ལོ་གཅིག ། ༆། ༔ ། སྤྲེའུ་ལོ་ལ། བཙན་པོ་མལ་ཏྲོའི་སྐེ་བྱེ་ན་བཞུགས། ཤིང་བློན་ཆེ་སྟོང་རྩན་འ་ཞ་ཡུལ་ན་མཆིས་ཕར་ལོ་གཅིག ། ༆། ༔ ། བྱ་གགི་ལོ་ལ། བཙན་པོ་མེར་ཀེ་ན་བཞུགས་ཤིང། བློན་ཆེ་སྟོང་རྩན་འ་ཞ་ཡུལ་ན་མཆིས་ཕར་ལོ་གཅིག ། ༆། ༔ ། ཁྱིའི་ལོ་ལ། བཙན་པོ་རྐོང་གཡུག་དུ་འགོརད་མཛད་ཆིང། བློན་ཆེ་སྟོང་རྩན་གྱིས། དུ་གུལ་དུ་ཞང་ཞུང་གྱི་མཁོས་བགྱིས་ཕར་ལོ་གཅིག ། 
